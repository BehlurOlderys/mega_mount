Instrumentacja w podczerwieni.
Przygotowywałem się na to, że będzie to najciekawszy rozdział książki. Ale wtedy jeszcze myślałem, że książka jest 10 lat młodsza. Jest szansa jednak, że wciąż znajdziemy tu przydatne informacje. Zaczyna się od wprowadzenia historycznego: od Herschela, który niejako "odkrył" podczerwień do IRAS, przeglądu nieba w podczerwieni za pomocą satelity. Warta wzmianki jest odpowiedź na niezwykle ważne pytanie: dlaczego podczerwień jest kluczowa? Jednym powodem jest przenikanie przez pył międzygwiezdny i odsłanianie tego, co zakryte przed widzialnymi długościami fal. Widma obiektów schowanych za pyłem przesuwają się ku czerwieni w procesie zwanym ekstynkcją, a z kolei absorbując to światło pył ogrzewa się i wypromieniowuje tą energię w dalekiej podczerwieni. Są też po prostu gwiazdy zimniejsze, niż najczerwieńsze dostępne w paśmie widzialnym - typy L, T, Y. Jest oczywiście sporo emisji pasmowej w podczerwieni, w tym molekularne przejścia rotacyjne i wibracyjne. No i w końcu przesunięcie się ku czerwieni galaktyk w rozszerzającym się wszechświecie powoduje, że odległe galaktyki w podczerwieni prezentują się tak, jak bliskie - w świetle widzialnym. 
Potem mamy krótkie przypomnienie - jakie mamy pasma podczerwieni, podział na Near/Mid/Far infrared (nieco inny w astronomii niż industrialny NIR/SWIR/MWIR/LWIR). Omówione są okna atmosferyczne i problem "nightglow" a więc poświaty wytworzonej w mezopauzie, ok. 90km nad naszymi głowami, głównie przez świecące w zakresie 1-2.5um cząsteczki OH. Jest to osobny, dość istotny problem, postaram się go przybliżyć w innym artykule, mam już materiały, tylko czasu brak.
Za długością ok. 2.5um na pierwszy plan wchodzi problem promieniowania termicznego samej optyki teleskopu, elektroniki i otoczenia. Przechodzimy dalej by opisać podstawy detekcji, mamy historyczne opisy jak to się robiło detektorem z *jednym* pikselem. Następuje krótki paragraf o chłodzeniu i wreszcie dosyć ciekawy opis jak to się pojawiły te upragnione matryce 2D. Bez wchodzenia w szczegóły - pierwsze próby podjęto już w 1979, natomiast w 1987 na Hawajach odbyła się konferencja opisywana w ksiażce jako początek Nowej Ery astronomii w podczerwieni. Książka została skompilowana 5 lat później więc wrażenia są na pewno świeże. Później przechodzimy w techniczne rozważania - materiały półprzewodnikowe, konstrukcja matrycy, zasada działania, opis szumów, sposoby kalibracji.. Większość rzeczy identyczna, jak dla zwykłej kamery, tak samo robimy flaty, darki itp. Ciekawe jest, że InGaAs nawet się nie pojawia na liście możliwych materiałów, a przecież teraz to główny bohater. Trochę jeszcze dostajemy teorii w sprawie rozdzielczości i konstrukcji teleskopu, sporo w temacie chłodzenia. Popularny w tych zastosowaniach HgCdTe trzeba chłodzić ciekłym azotem albo i lepiej - im dłuższe fale tym większy jest szum termiczny. Właściwie reszta rozdziału jest mało ciekawa, bo opowiada o tym, jak poradzić sobie ze sprzętem w temperaturach poniżej 90K. I na końcu dosyć biedne zdjęcie Trapezu w 2um: mozaika z ujęć o rozdzielczości 62x58 przy użyciu UK Infrared Telescope (UKIRT). 
Tutaj parę ciekawostek nt tego teleskopu, w tym zdjęcia podobne do tego w książce.
https://www.roe.ac.uk/roe/workshop/2009/Presentations/mclean_The%20IRCAM%20Revolution.pdf


Astronomia w podczerwieni przy użyciu satelit.
To raczej krótki rozdział traktujący w zwięzły sposób o zaletach astronomii orbitalnej, i jej praktycznych realizacjach zarówno ówcześnie ukończonych (mamy 1992 rok...) jak i planowanych.
Astronomię w dalekiej, termicznej podczerwieni - powiedzmy, że powyżej 20um - trzeba już uprawiać z kosmosu. Absorpcja zachodzi bardzo wysoko, zdaje się że na poziomie mezopauzy (80-90km). Autorzy szybko przypominają o tym dosyć bolesnym dla Ziemian fakcie, krótko napominają też o próbach poradzenia sobie z tym za pomocą obserwowania z wysokich gór, samolotów czy balonów. Oczywiście z większym lub lepszym powodzeniem, to wciąż nie to, co astronomowie by naprawdę chcieli. Następnie mamy główną część rozdziału, czyli opis misji teleskopów kosmicznych dedykowanych do pracy w podczerwieni dalszej lub bliższej. Jako że mamy rok 1992, to ukończone misje są raptem dwie: IRAS i COBE.
Ukazana jest budowa satelity IRAS, zwraca uwagę wielorakość instrumentów stłoczonych w płaszczyźnie fokalnej teleskopu. To były jeszcze czasy detektorów jednowymiarowych, więc IRAS skanował niebo piksel po pikselu, tworząc linie skanu w płaszczyźnie ekliptyki. Pokazany jest taki przykładowy skan - trzeba dużo wyobraźni, żeby dostrzec na takim wykresie cokolwiek znajomego. Gwiazdy to takie ostre piki, a światło zodiakalne tworzy rodzaj górki nakładającej się na pozostałe sygnały. Następnie mamy przegląd danych, jakie uzyskano - przede wszystkim katalog prawie 250 tysięcy źródeł punktowych - Point Source Catalogue, w skrócie PSC. Potem pokazano, jak wygląda rekonstrukcja obrazu z zeskanowanych linii na przykładzie M31. Wygląda to nie najgorzej, biorąc pod uwagę że patrzymy na obraz wygenerowany matrycą o rozdzielczość 1 piksela... Krótkie wtrącenie w temacie COBE - chyba autor rozdziału nie jest fanem kosmologii, bo informacje są bardzo lakoniczne. Zresztą COBE to bardziej satelita "mikrofalowy", niż "podczerwony". Przegląd zastosowanych tam instrumentów: FIRAS, DIRBE i DMR. I kilka zdań o rezultatach: zmierzeniu niejednorodności promieniowania tła, anizotropii dipolowej, oraz co być może nie mówi się zawsze wspominając COBE - wykonaniu pełnych przeglądów nieba w pasmach dalekiej podczerwieni. Wreszcie dochodzimy do opisu misji planowanych na przyszłość: teleskop ISO, malutki IRTS, obserwatorium SIRFT znane później jako Spitzer Space Telecope, submilimetrowy FIRST, oraz nie wymagający chłodzenia aktywnego POIROT. Opis tych misji post factum wydaje mi się bardziej sensowny, niż plany roztaczane przed ich wysłaniem w kosmos, więc zachęcam do odwiedzenia Wikipedii w tym temacie. Choć nie ukrywam, że taka lektura z perspektywy przeszłości ma jakieś tam walory rozrywkowe. Na końcu rozdziału mamy kilka wtrąceń czysto technicznych o specyfice chłodzenia takich teleskopów i parametrach orbit. Muszę przyznać, że ten rozdział był nie tyle nudny, co... przeterminowany po prostu. Trudno podniecać się tym, jak w 1992 roku patrzono na przyszłość - żyjąc w niej.

Podsumowanie
Muszę przyznać, że pomimo początkowego rozczarowania książka pozwoliła mi zgłębić wiedzę w tematyce zastosowania podczerwieni w astronomii. Powtarzane w każdym rozdziale kwestie absorpcji konkretnych pasm w atmosferze pomogły utrwalić tę podstawową wiedzę: do 1um jest spoko, potem pomiędzy 2-5um trzeba się wstrzelić w dobre okienko, do 20um jest już zabawa w kotka i myszkę generalnie nie warta zachodu, a powyżej 20um to już tylko można w kosmosie badać.
Zupełnie nowe były dla mnie tematy ekstynkcji przesuwającej ku czerwieni np. widma galaktyk "schowanych" w płaszczyźnie Drogi Mlecznej - jak Maffei 1 i 2. Ogólnie wiadomości z astrofizyki były ciekawe, choć przytłaczające ilością wzorów. Rozdziały o emisji promieniowania podczerwonego z naszej i innych Galaktyk też zawierały sporo ciekawostek. Dobrze się czytało rozdziały o pyle i nowej mgławicy, było czuć duch naukowej dociekliwości, choć trzeba przyznać, że z biologicznym pochodzeniem pyłu autor ostro popłynął. Najmniej rozwijające, bo najbardziej nieaktualne były niestety rozdziały techniczne. Mam nadzieję, że jeszcze znajdę ciekawe źródło wiedzy w tej materii. Podsumowując: polecam lekturę tej książki jako rodzaj trochę rozrywki, trochę uzupełnienia, a trochę po prostu historii. Jednak nie jest to ujęcie systematyczne, ale luźny zbiór dość specjalistycznych wykładów. Jeśli komuś zależałoby na rzetelnym źródle wiedzy o astronomii w podczerwieni niejako od podstaw, przejrzystym i poukładanym, to na pewno nie ma co zaczynać od tej pozycji.